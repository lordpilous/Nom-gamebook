<!DOCTYPE html>
<html lang="cs">
<head>
<meta charset="UTF-8">
<title>Odstavec 256</title>
<link rel="stylesheet" href="style.css">
</head>
<body>
<pre>ÚNAVA -1
Autobus kňučí do kopce, jako by se každým metrem musel přemlouvat. Pak se nechá gravitací sklouznout dolů – těžce, vyčerpaně, jako by si při každém pohybu vzpomněl, kolik let už vozí ty samé tváře.
Uvnitř to skřípe a skučí. Ve vzduchu visí pach mokrého hadru a starého plastu, do kterého se zažral chlad. Topení jen šeptá – marně. Dech lidí se sráží na skle, kreslí svatozáře, které mizí dřív, než si jich někdo všimne.
Sedíš u okna. Starší muž o sedadlo dál se pomalu propadá do spánku. Všichni v autobusu mají ten samý výraz – obočí stažené, oči mrtvé. Tváře, které už zapomněly, že venku vůbec něco je.
Autobus míjí řeku.
Vltava je černá jako nafta. Hladina bez lesku, jen občasný záblesk světel z protějšího břehu načrtne křivku mostu – a hned zmizí.
A pak, na zlomek vteřiny, mezi šmouhami na skle zahlédneš obrys. Vysoko nad městem, v samé tmě, se rýsuje silueta Pražského hradu. Samotná stavba je zcela ponořená do noci, ale zezadu ji protínají silné reflektory – asi ze starého skladiště pod Letnou. Díky nim působí jako výřez do jiné vrstvy reality. Matný záblesk moci, která už nemluví.
Autobus zaskřípe, zatáčí doleva přes Mánesův most a blíží se k budově Rudolfina. Tady vždycky vystupujete. Tady začíná centrum NOMu.
Dveře se s námahou otevřou. Lidé vyskakují ven – ne v radosti, ale ze zvyku.
Tržiště u Rudolfina spí. Stánky jsou zavřené, přehozené plachtami, pod nimi se rýsují jen nejasné obrysy zboží.
Něco ti říká, že aby se dnešek dal zvládnout psychicky i fyzicky, bylo by dobré obejít co nejvíce známých tváří a poptat se, jak se mají – a hlavně, zda něco nepotřebují.
 V NOMu totiž platí heslo: „Pomož ty mě a já pomůžu tobě.“
Projdeš se po tržišti > <a href="271.html">271</a>
Odejdeš z tržiště > <a href="282.html">282</a></pre>
<footer><a href="manual.html">Manuál</a></footer>
</body>
</html>
