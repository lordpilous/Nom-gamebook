<!DOCTYPE html>
<html lang="cs">
<head>
<meta charset="UTF-8">
<title>Odstavec 286</title>
<link rel="stylesheet" href="style.css">
</head>
<body>
<pre>Uvnitř je polotma, načichlá levným alkoholem a zatuchlým textilem. Koberec je promáčený v blízkosti zadních řad, někdo sem zřejmě převrátil kelímek – nebo žaludek.
Pár výrostků zabralo zadní část sálu. Jeden sedí přímo na opěradle, v ruce plechovku se zelenou etiketou. Dva další se snaží otevřít lahev o hranu sedačky. „Hele, drž to, ať necáká jak ty víš kdo...,“ šeptne jeden. Následuje smích, až příliš hlasitý na tak tiché kino.
O několik řad vepředu sedí dvojice starších lidí – možná sourozenci, možná staří kolegové. Oba se pravidelně otáčejí dozadu, snaží se výrostky napomínat: „Trochu respektu, chlapci.
Jestli nepřestanete, zavoláme příslušníky pořádku.“ „Bengoše si strčte někam, má úcta!“ ozve se zezadu a další vlna smíchu přehluší zvuk z plátna.
A právě na plátně běží film.
Obraz je zrnitý, chvílemi přepálený, chvílemi tmavý, jako by se kamery bály příliš světla.
Na lavičce u fontány sedí muž v čistém kabátě. V klopě má odznak s písmenem N a ve tváři únavu, která se tváří jako klid. Přisedne si k němu žena – šedý šátek, šedé šaty, šedý pohled. Podávají si ruce.
„Vy jste z Úřadu?“ ptá se tiše.
Muž přikývne. „A vy z těch domků v centru, že? Ty malé, z těch ošklivých plechů.“
„Ano,“ usměje se žena. „Ale děti bych chtěla jiné. Čisté. Jako jste vy. Budou sloužit NOMu a budou na to hrdé.“
Muž se pousměje. Na vteřinu. Pak se rozhlédne a vezme ji za ruku.
Záběr se pomalu oddaluje. V pozadí je slyšet tichý hlas chlapce:
„Tatínku, kdy budu moci začít pracovat?“
„Brzy, synku. Už velmi brzy.“
Hudba se zvedá do smyčcového orchestru a zář vycházejícího slunce se rozprostře z plátna po celém sále.
Půjdeš do pekárny > <a href="287.html">287</a></pre>
<footer><a href="manual.html">Manuál</a></footer>
</body>
</html>
