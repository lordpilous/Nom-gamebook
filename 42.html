
<html>
<head>
    <meta charset="utf-8">
    <title>Odstavec 42</title>
    <link rel="stylesheet" href="style.css">
</head>
<body>
<h2>Odstavec 42</h2>
<p class="text-justify">Staré rádio stojí vzadu na kuchyňské lince, vedle prázdné dózy od kafe a okousaného korkového podtácku. Jeho plastový kryt zažloutl věkem a anténa drží jen díky pásce.<br><br>Když ho zapneš, nejdřív se ozve šum. Pak škubavé praskání. Ladíš frekvenci a kroucením antény hledáš místo, kde by se to konečně ustálilo.<br><br>Signál naskočí.<br><br>„…a to je prostě neuvěřitelný, co všechno dneska lidi zvládnou, když se do toho opravdu opřou. Pan Jaromír V. z oblasti S-<a href="18.html">18</a>, zaměstnanec ve čtvrtém pásmu, nejenže překročil svou normu o devatenáct procent, ale zároveň jeho manželka oznámila, že čekají třetí dítě! To je inspirativní, že?“<br><br>„Kch! Kchh! pardon… Promiňte, to snad nevadí, že ne?“<br><br>„Ale vůbec ne, vůbec ne! Pokračujte.“<br><br>„Člověk se s tím prostě musí porvat, když ví, Kch! že dělá něco, co má smysl…“<br>Ztlumíš hlasitost.<br><br>Ne z odporu. Spíš z únavy. Těchto příběhů už bylo dost. Hrají je často. A všechny znějí stejně.<br><br>Možná později pustí nějakou hudbu. Včera hráli dokonce dvě písničky za sebou.<br><br>Půjdeš se obléct > <a href="41.html">41</a><br>Posadíš se ke kuchyňskému stolu a začneš přemýšlet, co dál > <a href="13.html">13</a></p>
<footer><a href="manual.html">Manuál</a></footer>
</body>
</html>
